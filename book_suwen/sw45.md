---
layout: book
title: 厥论
---

[返回目录](./)

# 厥论

黄帝问曰：厥之寒热者何也。歧伯对曰：阳气衰于下，则为寒厥；阴气衰于下，则为热厥。帝曰：热厥之为热也，必起于足下者，何也。歧伯曰：阳气起于足五指之表，阴脉者，集于足下而聚于足心，故阳气胜，则足下热也。帝曰：寒厥之为寒也，必从五指而上于膝者，何也。歧伯曰：阴气起于五指之里，集于膝下而聚于膝上，故阴气胜，则从五指至膝上寒，其寒也，不从外，皆从内也。帝曰：寒厥何失而然也。歧伯曰：前阴者，宗筋之所聚，太阴阳明之所合也。春夏则阳气多而阴气少，秋冬则阴气盛而阳气衰，此人者质壮，以秋冬夺于所用，下气上争不能复，精气溢下，邪气因从之而上也；气因于中，阳气衰，不能渗营其经络，阳气日损，阴气独在，故手足为之寒也。帝曰：热厥何如而然也。歧伯曰：酒入于胃，则络脉满而经脉虚；脾主为胃行其津液者也，阴气虚，则阳气入，阳气入，则胃不和，胃不和，则精气竭，精气竭，则不营其四支也。此人必数醉若饱以入房，气聚于脾中不得散，酒气与谷气相薄，热盛于中，故热徧于身内热而溺赤也。夫酒气盛而慓悍，肾气有衰，阳气独胜，故手足为之热也。帝曰：厥或令人腹满，或令人暴不知人，或至半日远至一日乃知人者，何也。歧伯曰：阴气盛于上则下虚，下虚则腹胀满；阳气盛于上，则下气重上而邪气逆，逆则阳气乱，阳气乱则不知人也。

帝曰：善。愿闻六经脉之厥状病能也。歧伯曰：巨阳之厥，则肿首头重，足不能行，发为眴仆；阳明之厥，则癫疾欲走呼，腹满不得卧面赤而热，妄见而妄言；少阳之厥，则暴聋颊肿而热，脇痛，䯒不可以运；太阴之厥，则腹满䐜胀后不利不欲食，食则呕不得卧；少阴之厥，则口乾溺赤，腹满心痛；厥阴之厥，则少腹肿痛，腹胀泾溲不利，好卧屈膝，阴缩肿䯒内热，盛则写之，虚则补之，不盛不虚，以经取之。太阴厥逆，䯒急挛，心痛引腹，治主病者，少阴厥逆，虚满呕变，下泄清，治主病者；厥阴厥逆，挛腰痛，虚满前闭谵言，治主病者；三阴俱逆，不得前后，使人手足寒，三日死。太阳厥逆，僵仆呕血善衂，治主病者；少阳厥逆，机关不利，机关不利者，腰不可以行，项不可以顾，发肠痈不可治惊者死，阳明厥逆喘咳身热，善惊衂呕血。手太阴厥逆，虚满而咳，善呕沫治主病者；手心主少阴厥逆，心痛引喉身热死不可治。手太阳厥逆，耳聋泣出，项不可以顾，腰不可以俛仰，治主病者；手阳明少阳厥逆，发喉痹，嗌肿痓，治主病者。

