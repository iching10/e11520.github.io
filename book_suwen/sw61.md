---
layout: book
title: 水热穴论
---

[返回目录](./)

# 水热穴论

黄帝问曰：少阴何以主肾，肾何以主水。歧伯对曰：肾者，至阴也，至阴者，盛水也。肺者，太阴也，少阴者，冬脉也，故其本在肾，其末在肺，皆积水也。帝曰：肾何以能聚水而生病。歧伯曰：肾者，胃之关也，关门不利，故聚水而从其类也，上下溢于皮肤，故为胕肿，胕肿者，聚水而生病也。

帝曰：诸水皆生于肾乎。歧伯曰：肾者，牝藏也，地气上者属于肾，而生水液也，故曰至阴。勇而劳甚则肾汗出，肾汗出逢于风，内不得入于藏府，外不得越于皮肤，客于玄府，行于皮里，传为胕肿，本之于肾，名曰风水。所谓玄府者，汗空也。

帝曰：水俞五十七处者，是何主也。歧伯曰：肾俞五十七穴，积阴之所聚也，水所从出入也。尻上五行行五者，此肾俞。故水病，下为胕肿大腹，上为喘呼，不得卧者，标本俱病，故肺为喘呼，肾为水肿，肺为逆不得卧，分为相输俱受者，水气之所留也。伏菟上各二行行五者，此肾之街也。三阴之所交结于脚也。踝上各一行行六者，此肾脉之下行也，名曰太冲。凡五十七穴者，皆藏之阴络，水之所客也。

帝曰：春取络脉分肉，何也。歧伯曰：春者，木始治，肝气始生，肝气急，其风疾，经脉常深，其气少，不能深入，故取络脉分肉间。帝曰：夏取盛经分腠，何也。歧伯曰：夏者，火始治，心气始长，脉瘦气弱，阳气留溢，热熏分腠，内至于经，故取盛经分腠绝肤而病去者，邪居浅也，所谓盛经者，阳脉也。帝曰：秋取经俞，何也。歧伯曰：秋者，金始治，肺将收杀，金将胜火，阳气在合，阴气初胜，湿气及体，阴气未盛，未能深入，故取俞以写阴邪，取合以虚阳邪，阳气始衰，故取于合。帝曰：冬取井荣，何也。歧伯曰：冬者，水始治，肾方闭，阳气衰少，阴气坚盛，巨阳伏沈，阳脉乃去，故取井以下阴逆，取荣以实阳气。故曰：冬取井荣，春不鼽衄，此之谓也。

帝曰：夫子言治热病五十九俞，余论其意，未能领别其处，愿闻其处，因闻其意。歧伯曰：头上五行行五者，以越诸阳之热逆也。大杼膺俞缺盆背俞此八者，以写胸中之热也。气街三里巨虚上下廉此八者，以写胃中之热也。云门髃骨委中髓空此八者，以写四支之热也。五藏俞傍五此十者，以写五藏之热也。凡此五十九穴者，皆热之左右也。帝曰：人伤于寒而传为热，何也。歧伯曰：夫寒盛，则生热也。

