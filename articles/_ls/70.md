---
layout: article
title: 寒热
book: 灵枢经
---

黄帝问于歧伯曰：寒热瘰癧在于颈腋者，皆何气使生？歧伯曰：此皆鼠瘻寒热之毒气也，留于脉而不去者也。

黄帝曰：去之奈何？歧伯曰：鼠瘻之本，皆在于藏，其末上出于颈腋之间，其浮于脉中，而未内著于肌肉，而外为脓血者，易去也。

黄帝曰：去之奈何？歧伯曰：请从其本引其末，可使衰去，而绝其寒热。审按其道以予之，徐往徐来以去之，其小如麦者，一刺知，三刺而已。

黄帝曰：决其生死奈何？歧伯曰：反其目视之，其中有赤脉，上下贯瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁而死。见赤脉不下贯瞳子，可治也。

