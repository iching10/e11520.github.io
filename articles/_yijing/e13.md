---
layout: book
title: 中孚 ䷼
---

[返回目录](./)

# 中孚 ䷼

**中孚：豚鱼吉，利涉大川，利贞。**

《彖》曰：中孚，柔在内而刚得中。说而巽，孚，乃化邦也。豚鱼吉，信及豚鱼也。利涉大川，乘木舟虚也。中孚以利贞，乃应乎天也。

《象》曰：泽上有风，中孚；君子以议狱缓死。

**初九：虞吉，有它不燕。**

《象》曰：初九虞吉，志未变也。

**九二：鸣鹤在阴，其子和之，我有好爵，吾与尔靡之。**

《象》曰：其子和之，中心愿也。

**六三：得敌，或鼓或罢，或泣或歌。**

《象》曰：可鼓或罢，位不当也。

**六四：月几望，马匹亡，无咎。**

《象》曰：马匹亡，绝类上也。

**九五：有孚挛如，无咎。**

《象》曰：有孚挛如，位正当也。

**上九：翰音登于天，贞凶。**

《象》曰：翰音登于天，何可长也。

# 京氏易传：

中孚：阴阳变动，六位周匝，反及游魂之卦，互体见民，止于信义，与《乾》为飞伏。艮道革变升降，各禀正性，六四、诸侯立世，应初九元士，九五履信，九二反应，气候相合，内外相敌。建始庚子至乙巳，积算起乙巳至甲辰，周而复始，五星从位起镇星，鬼宿从位降辛未，分气候三十六，风与泽二气相合，巽而说，信及于物。物亦顺焉。《易》云：「信及豚鱼。」《兑》入《艮》，六三入阳，内二阳归阴，阴阳交互，复本曰归魂，次降归魂风山《渐》卦。


# 焦氏易传：

**中孚之**

**乾**：黄虹之野，贤君所在。管仲为相，国无灾咎。

**夬**：破亡之国，天所不福，难以止息。

**大有**：代戍失期，患生无聊。惧以发难，为我开基，邦国忧愁。

**大壮**：画龙头颈，文章未成。甘言美语，说辞无名。

**小畜**：乌升鹊举，照临东海。厖降庭坚，为陶叔后。封于英六，福履绥厚。

**需**：折若蔽目，不见稚叔。失旅亡民，远去家室。

**大畜**：乌飞狐鸣，国乱不宁。下强上弱，为阴所刑。

**泰**：大步上车，南到喜家。送我狐裘，与福载来。

**履**：四目相视，稍近同轨。日昳之后，见吾伯姊。

**兑**：百足俱行，相辅为强。三圣翼事，国富民康。

**睽**：悬貆素餐，食非其任。失舆剥庐，休坐徙居。

**归妹**：

**中孚**：乌鸟嘻嘻，天火将下。燔我屋室，灾及妃后。

**节**：出门蹉跌，看道后旅。买羊逸亡，取物逃走。空手握拳，坐恨相咎。

**损**：雄圣伏名，人匿麟惊。走凤飞北，乱溃未息。

**临**：乘骝驾骊，游至东齐。遭遇行旅，逆我以资，厚得利归。

**同人**：鸿飞循陆，公出不复，伯氏客宿。

**革**：五精乱行，政逆皇恩。汤武赫怒，共伐我域。

**离**：送我季女，至于荡道。齐子旦夕，留连久处。

**丰**：常得自如，不逢祸灾。

**家人**：六蛇奔走，俱入茂草。惊于长涂，畏惧啄口。

**既济**：龙潜凤北，其子变服，阴孽萌作。

**贲**：东山西山，各自止安。虽相登望，竟未同堂。

**明夷**：争利王市，朝多君子。苏氏六国，获其荣宠。

**无妄**：开门内福，喜至我侧。嘉门善祥，为吾室宅。宫城洛邑，以招文德。

**随**：蜩螗欢翘，草木嘉茂。百果蕃生，日益多有。

**噬嗑**：桃雀窃脂，巢于小枝。摇动不安，为风所吹。心寒漂摇，常忧殆危。

**震**：行触夫忌，与司命牾。执囚束缚，拘制于吏，幽人有喜。

**益**：久鳏无偶，思配织女。求其非望，自令寡处。

**屯**：蝗啮我稻，驱不可去。实穗无有，但见空藁。

**颐**：三鸡啄粟，八雏从食。饥鸢卒击，失亡两叔。

**复**：重弋射隼，不知所定。质疑蓍龟，明神祭报。告以肥牡，宜利止居。

**姤**：老慵多郤，弊政为贼。阿房骊山，子婴失国。

**大过**：叹息不悦，忧从中出。丧我金婴，无妄失位。

**鼎**：西历玉山，东入玉门。登上福堂，饮万岁浆。

**恒**：典策法书，藏阁兰台。虽遭乱溃，独不遇灾。

**巽**：肤敏之德，发愤晨食。虏豹擒说，为王得福。

**井**：尹氏伯奇，父子分离。无罪被辜，长舌为灾。

**蛊**：薄灾暴虐，风吹云却。欲上不得，复归其宅。

**升**：嗫嗫处惧，昧冥相抟。多言少实，语无成事。

**讼**：䍧羊肥首，君子不饱。年饥孔荒，士民危殆。

**困**：武阳渐离，击筑善歌。慕丹之义，为燕助轲。阴谋不遂，霍自死亡，功名贾施。

**未济**：国无比邻，相与争强。纷纷匈匈，天下扰忧。

**解**：伯夷

**涣**：生不逢时，困且多忧。年衰老极，中心悲愁。

**坎**：刚柔相呼，三姓为家。霜降既同，惠我以仁。

**蒙**：婴孩求乳，母归其子，黄麑悦喜。

**师**：灵龟陆处，盘桓失所。伊子退耕，桀乱无辅。

**遯**：旦醉病酒，暮多瘳愈，不反为咎。

**咸**：低头窃视，有所遇避。行作不利，酒酸鱼馁，众莫贪嗜。

**旅**：白鹄游望，君子以宁。履德不愆，福禄来成。

**小过**：牧羊稻田，闻虎喧欢。畏惧惕息，终无祸患。

**渐**：三人俱行，北求大䍧。长孟病足，请季负囊。柳下之贞，不失我粮。

**蹇**：欢欣九子，俱见大喜。携提福善，王孙是富。

**艮**：机父不贤，朝多谗臣。君失其政，保家久贫。

**谦**：齐鲁争言，战于龙门。构怨结祸，三世不安。

**否**：卒都和合，未敢面见。媒妁无良，使我不香。

**萃**：三羖六䍧，相随俱行。迷入空泽，遥涉虎庐。为所伤贼，死于牙腹。

**晋**：日月运行，一寒一暑。荣宠赫赫，不可得保。颠踬殒坠，更为士伍。

**豫**：周政养贱，背生人足。陆行不安，国危为患。

**观**：凤生七子，同巢共乳，欢悦相保。

**比**：威约拘囚，为人所诬。皋陶平理，几得脱免。

**剥**：匍伏走出，惊惧皇恐。白虎生孙，蓐收在后。

**坤**：符左契右，梁叔有若。相与合齿，乾坤利贞。乳生六子，长大成就，抛吾如母。


